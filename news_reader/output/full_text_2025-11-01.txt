Date: 2025-11-01 16:31:56+00:00. Title: איזנקוט בעצרת לזכר רבין: "יש להקים ועדת חקירה ממלכתית ולחוקק חוק גיוס שווה לכולם"
Summary: 
Full text: הרמטכ"ל וחבר הכנסת לשעבר גדי איזנקוט נאם בעצרת לזכר ראש הממשלה יצחק רבין, וקרא להקמת ועדת חקירה ממלכתית לאירועי טבח 7 באוקטובר. "הלוחמים עשו ועושים את המוטל עליהם ועכשיו עלינו לעשות את המוטל עלינו: הקמת ועדת חקירה ממלכתית וחוק גיוס שווה לכל", אמר. "רצח רבין הוא תוצאה ישירה של קיטוב והסתה. 30 שנים אחרי, יותר משנות דור, תמרור אזהרה מהבהב גם היום - בשיח מפלג, מבוסס שקרים ואינטרסים שלא משרתים אף-אחד זולת החפצים בכותרת רגעית ושררה. פלגנות והסתה המכוונות מלמעלה מאינטרסים פסולים. אין לה קשר אלינו, העם - המשרת, העובד, האוהב וחפץ חיים. העם הזה ראוי להנהגה שתוביל בשילוב ידיים ובעשייה משותפת, לתיקון ולשיקום".

--------------------------------------------------

Date: 2025-11-01 16:29:50+00:00. Title: רוביו, בצל בזיזת הסיוע: "חמאס הוא מכשול. עליו להתפרק מנשקו"
Summary: 
Full text: מזכיר המדינה האמריקני מרקו רוביו התייחס לתיעוד שפרסם צבא ארה"ב של מחבלי חמאס בוזזים משאית סיוע הומניטרי בחאן יונס, וכתב ברשת X כי "השוד הזה חותר תחת המאמצים הבינלאומיים לתמיכה בתוכנית 20 הנקודות של הנשיא טראמפ לספק סיוע נחוץ לאזרחים חפים מפשע. חמאס הוא מכשול. עליו להתפרק מנשקו ולהפסיק את הגניבות כדי שלעזה יוכל להיות עתיד טוב יותר".

--------------------------------------------------